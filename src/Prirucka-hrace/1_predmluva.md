# Předmluva
  
Kdysi velmi, velmi dávno v říši zvané Středozápad Spojených států, konkrétně ve státech Minnesota a Wisconsin, se scházela skupina přátel, aby navždy změnila herní historii.
  
Nebyl to jejich záměr. Byli unaveni pouhým čtením příběhů o světech plných magie, nestvůr a dobrodružství. Nechtěli být jen pasivními pozorovateli, chtěli v těch světech hrát. Postupně vymysleli Dungeons & Dragons, čímž zažehli revoluci v hraní, která pokračuje dodnes, což vypovídá o dvou věcech.
  
Za prvé to vypovídá o jejich důvtipu a genialitě, že přišli na to, že hry jsou dokonalý způsob, jak objevovat světy, které by jinak neexistovaly. Téměř každá moderní hra, počítačová či stolní, dluží něco D&D.
  
Za druhé je to dokladem vnitřního půvabu hry, kterou vytvořili. Dungeons & Dragons odstartovalo bující celosvětový fenomén. Je to první hra na hrdiny a zůstává nejlepší svého druhu.
  
Aby sis zahrál D&D a zahrál sis ho dobře, nemusíš číst všechna pravidla a pamatovat si každý detail hry, ani mistrně ovládat házení legračně vypadajícími kostkami. Nic z toho nemá žádný vliv na to, co je na hře nejlepší.
  
Potřebuješ dvě věci. Za prvé kamarády, se kterými můžeš hru sdílet. Hrát hry s kamarády je velmi zábavné, ale D&D je víc než zábava.
  
Hraní D&D je cvičením ve společné tvorbě. Společně s tvými kamarády vytváříte hrdinské příběhy plné napětí a nezapomenutelného dramatu. Vytvoříte interní vtipy, které vás rozesmějí i o mnoho let později. Kostky k vám budou kruté, ale vy se nedáte. Vaše společná tvorba dá vzniknout příběhům, které budete vyprávět znovu a znovu, od naprosto absurdních po legendární.
  
Pokud nemáš kamarády se zájmem o hraní, neboj. Kolem stolu, u něhož se hraje D&D, se odehrává zvláštní alchymie, které se nic nevyrovná. Stačí, když si zahraješ s kýmkoliv ochotným a vy dva se nejspíš stanete kamarády. To je skvělý průvodní jev hry. Tvá herní skupina je tak blízko, jako nejbližší herna se stolními hrami, fórum na internetu (např. www.D20.cz) nebo obchod pořádající otevřená hraní (např. Mephit v Praze nebo Rishada v Brně).
  
Druhá věc, kterou potřebuješ, je živá představivost, nebo lépe řečeno, ochota použít jakoukoli představivost, co máš. Nemusíš být mistrný vypravěč ani brilantní herec. Musíš mít jen touhu tvořit, odvahu někoho, kdo je ochotný něco budovat a podělit se o to s ostatními.
  
Naštěstí D&D umí nejen posilovat přátelství, ale stejně tak i budovat odvahu tvořit a sdílet. D&D je hra, která tě učí hledat chytré řešení, podělit se o náhlý nápad, jenž může překonat problém, a tlačí tě k představě, co by mohlo být, než jen prostému přijetí, co je.
  
První postava a dobrodružství, které vytvoříš, budou nejspíš množinou klišé. To platí o každém, i o nejlepších Pánech jeskyně v historii. Přijmi tuto skutečnost a pohni se dál k tvorbě druhé postavy či dobrodružství, které budou lepší, a pak ke třetí, které budou ještě lepší. Postupně to opakuj a brzy budeš schopen vytvořit cokoliv, od příběhu k zázemí postavy po úchvatný svět fantasy dobrodružství.
  
Jakmile získáš tuto dovednost, získáš ji navždy. Nespočet spisovatelů, malířů a jiných tvůrců začínalo na několika listech poznámek k D&D s hrstkou kostek u kuchyňského stolu.
  
D&D je ale především tvoje. Přátelství, která u stolu vytvoříte, budou pro tebe jedinečná. Dobrodružství, na která se vydáš, postavy, které vytvoříš, a vzpomínky — to bude tvé. D&D je tvůj osobní kout vesmíru. Místo, kde máš volné pole působnosti podle svých přání.
  
Vítej a vejdi dál. Přečti si pravidla hry a příběh jeho světů, ale nikdy nezapomeň, že jsi to ty, kdo jim vdechuje život. Bez jiskřičky života, kterou jim dáš, by byly ničím.
  
Mike Mearls  
květen 2014
